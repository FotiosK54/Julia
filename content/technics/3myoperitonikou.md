---
title: 'ΑΠΕΛΕΥΘΕΡΩΣΗ ΜΥΟΠΕΡΙΤΟΝΙΚΟΥ ΠΟΝΟΥ ΚΑΙ TRIGGER POINTS'
date: 2018-11-18T12:33:46+10:00
draft: false
weight: 3
heroHeading: 'Cargo Terminal'
heroSubHeading: 'Dockyard construction planning and review.'
heroBackground: 'technics/myo1.jpg'
thumbnail: 'technics/myo1.jpg'
images: ['technics/myo1.jpg']
---


Η μυοπεριτονιακή απελευθέρωση είναι μία τεχνική θεραπείας μαλακών ιστών που περιλαμβάνει εφαρμογή ειδικών πιέσεων και διατάσεων που εφαρμόζεται σε περιορισμούς των μυοπεριτονιακών δομών με σκοπό να μειώσει τον πόνο και να αποκαταστήσει την ελαστικότητα και την κίνηση. Ο όρος «μυοπεριτονιακός» σχηματίζεται από τη λέξη «μύο» που αναφέρεται σε μυς και από τη λέξη «περιτονία» . Η περιτονία είναι μία σκληρή μεμβράνη με διαφορετικό πάχος που περικλείει και διαχωρίζει όλες τις δομές του σώματος, από ολόκληρες μυϊκές ομάδες και οστά μέχρι και κάθε μεμονωμένο κύτταρο, παρέχοντας προστασία και επικοινωνία των ιστών. Είναι σαν ένα τρισδιάστατο δίχτυ που περιβάλλει μυϊκές ίνες, τένοντες, συνδέσμους, νεύρα, όργανα και αγγεία. Η περιτονία αποτελείται από ίνες κολλαγόνου (40%) και λιπαντικές ουσίες. Ο μυς με την περιτονία του και το υγρό της αποτελούνται από 70% νερό και η περιτονία συμπεριφέρεται σαν σφουγγάρι. Όταν η περιτονία είναι φυσιολογική και ενυδατωμένη έχει την ικανότητα να διατείνεται και να κινείται χωρίς περιορισμό.

Τι γίνεται όμως όταν η περιτονία «κολλήσει»;
Λόγω φυσικού ή συναισθηματικού τραύματος η περιτονία αφυδατώνεται και μειώνεται η λιπαντική ουσία ανάμεσα στις ίνες του κολλαγόνου. Έτσι αυτές κολλάνε μεταξύ τους και  γίνονται κοντύτερες και σκληρότερες ασκώντας πίεση σε παρακείμενους ιστούς.  Το γεγονός αυτό προκαλεί μεγαλύτερη παραγωγή κολλαγόνων ινών στην περιοχή από τον οργανισμό σαν μέσο προστασίας και έτσι η περιτονία στο σημείο αυτό γίνεται ανελαστική και πιο σκληρή. Σαν αποτέλεσμα εμφανίζεται μυϊκός πόνος αλλά και πιέζονται αγγεία και νεύρα προκαλώντας πόνο και διαταραχή στην αιμάτωση. Ο πόνος περιγράφεται σαν οξύς , βαθύς, βουβός, διάχυτος ή και καυστικός. Συχνά είναι δύσκολο να εντοπιστεί το ακριβές σημείο πόνου και αν δεν αντιμετωπιστεί έγκαιρα, ο πόνος θα γίνει πιο γενικευμένος.
Η μυοπεριτονιακή απελευθέρωση αυξάνει την ενυδάτωση της λιπαντικής ουσίας , των κολλαγόνων ινών και όλου του συστήματος της περιτονίας. Αυξάνει την απόσταση μεταξύ των κολλαγόνων ινών και αποκαθιστά την ελαστικότητα της περιοχής και μειώνει την πίεση που ασκείται στις παρακείμενες δομές.

Τι είναι τα trigger points και πως βοηθά η μυοπεριτονιακή θεραπεία;
Τα μυοπεριτονιακά σημεία πυροδότησης (trigger points) είναι μικρές, περιχαρακωμένες, υπερευαίσθητες εστίες στους μυς και στις περιτονίες και δίνουν την αίσθηση ενός σκληρού “κόμπου” ανάμεσα στις μυϊκές ίνες. Προκαλούν βράχυνση στον μυ και “αντανάκλαση πόνου”, σε συγκεκριμένες περιοχές του σώματος για το καθένα, εφόσον αυτά πιεστούν. Tα σημεία αυτά δημιουργούνται λόγω καταπόνησης των μυών η οποία μπορεί να οφείλεται σε κακή στάση στην εργασία, περιττό βάρος, έλλειψη άσκησης και διατάσεων, παλαιότερους τραυματισμούς που δεν αποκαταστάθηκαν σωστά κ.α.  Ο πόνος που ένα trigger point μπορεί να προκαλέσει είναι παρόμοιος με αυτόν που προκαλεί ένας μυοπεριτονιακός περιορισμός – οξύς, βαθύς, βουβός με αίσθηση μουδιάσματος ή και καψίματος και συνήθως επεκτείνεται και σε πιο απόμακρες περιοχές από το σημείο που βρίσκεται (αντανακλά σε άλλα σημεία).
Αν ένα σημείο πυροδότησης και η γύρω περιτονία δεν «απελευθερωθούν» είναι αδύνατον ο μυς να διαταθεί. Η μυοπεριτονιακή απελευθέρωση έχει σκοπό να χαλαρώσει τα ενεργά  trigger points αλλά και τους μυοπεριτονιακούς περιορισμούς που συμβάλλουν στον πόνο, στην ανελαστικότητα και την δυσλειτουργία της περιοχής.

Η τεχνική χρησιμοποιείται για ανακουφίσει από τον πόνο που προκαλείται από διάφορες παθήσεις όπως:

    Χρόνιος πόνος
    Αυχεναλγία και οσφυαλγία
    Πονοκέφαλοι
    Δυσλειτουργία της κροταφογναθικής άρθρωσης
    Τραυματισμού τύπου μαστιγίου (whiplash)
    Αθλητικές κακώσεις
    Θλάσεις
    Συμφύσεις και ουλώδεις ιστούς
    Πελματιαία απονευρωσίτιδα
    Μυϊκή τάση λόγω έντονου stress
    Τενοντοπάθειες
    Ινομυαλγία
